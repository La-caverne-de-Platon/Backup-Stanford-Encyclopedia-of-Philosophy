<!DOCTYPE html>
<!--[if lt IE 7]> <html class="ie6 ie"> <![endif]-->
<!--[if IE 7]>    <html class="ie7 ie"> <![endif]-->
<!--[if IE 8]>    <html class="ie8 ie"> <![endif]-->
<!--[if IE 9]>    <html class="ie9 ie"> <![endif]-->
<!--[if !IE]> --> <html> <!-- <![endif]-->

<!-- Mirrored from seop.illc.uva.nl/entries/francis-marchia/primum.html by HTTrack Website Copier/3.x [XR&CO'2014], Wed, 22 Jun 2022 20:12:03 GMT -->
<head>
<meta name="viewport" content="width=device-width, initial-scale=1.0" />
<title>
Francis of Marchia &gt; Reportatio in primum librum Sententiarum by Francis of Marchia (Stanford Encyclopedia of Philosophy)
</title>
<meta http-equiv="Content-Type" content="text/html; charset=utf-8" />
<meta name="robots" content="noarchive, noodp" />
<meta name="DCTERMS.ispartof" content="https://plato.stanford.edu/entries/francis-marchia/" />

<!-- NOTE: Import webfonts using this link: -->
<link href="https://fonts.googleapis.com/css?family=Source+Sans+Pro:400,300,600,200&amp;subset=latin,latin-ext" rel="stylesheet" type="text/css" />

<link rel="stylesheet" type="text/css" media="screen,handheld" href="../../css/bootstrap.min.css" />
<link rel="stylesheet" type="text/css" media="screen,handheld" href="../../css/bootstrap-responsive.min.css" />
<link rel="stylesheet" type="text/css" href="../../css/font-awesome.min.css" />
<!--[if IE 7]> <link rel="stylesheet" type="text/css" href="../../css/font-awesome-ie7.min.css"> <![endif]-->
<link rel="stylesheet" type="text/css" media="screen,handheld" href="../../css/style.css" />
<link rel="stylesheet" type="text/css" media="print" href="../../css/print.css" />
<link rel="stylesheet" type="text/css" href="../../css/entry.css" />
<!--[if IE]> <link rel="stylesheet" type="text/css" href="../../css/ie.css" /> <![endif]-->
<script type="text/javascript" src="../../js/jquery-1.9.1.min.js"></script>
<script type="text/javascript" src="../../js/bootstrap.min.js"></script>

<!-- NOTE: Javascript for sticky behavior needed on article and ToC pages -->
<script type="text/javascript" src="../../js/jquery-scrolltofixed-min.js"></script>
<script type="text/javascript" src="../../js/entry.js"></script>

<!-- SEP custom script -->
<script type="text/javascript" src="../../js/sep.js"></script>
</head>

<!-- NOTE: The nojs class is removed from the page if javascript is enabled. Otherwise, it drives the display when there is no javascript. -->
<body class="nojs article" id="pagetopright">
<div id="container">
<div id="header-wrapper">
  <div id="header">
    <div id="branding">
      <div id="site-logo"><a href="../../index.html"><img src="../../symbols/sep-man-red.png" alt="SEP logo" /></a></div>
      <div id="site-title"><a href="../../index.html">Stanford Encyclopedia of Philosophy</a></div>
    </div>
    <div id="navigation">
      <div class="navbar">
        <div class="navbar-inner">
          <div class="container">
            <button class="btn btn-navbar collapsed" data-target=".collapse-main-menu" data-toggle="collapse" type="button"> <i class="icon-reorder"></i> Menu </button>
            <div class="nav-collapse collapse-main-menu in collapse">
              <ul class="nav">
                <li class="dropdown open"><a id="drop1" href="#" class="dropdown-toggle" data-toggle="dropdown" role="button"><i class="icon-book"></i> Browse</a>
                  <ul class="dropdown-menu" role="menu" aria-labelledby="drop1">
                    <li><a href="../../contents.html">Table of Contents</a></li>
                    <li><a href="../../new.html">What's New</a></li>
                    <li><a href="https://plato.stanford.edu/cgi-bin/encyclopedia/random">Random Entry</a></li>
                    <li><a href="../../published.html">Chronological</a></li>
                    <li><a href="../../archives/index.html">Archives</a></li>
                  </ul>
                </li>
                <li class="dropdown open"><a id="drop2" href="#" class="dropdown-toggle" data-toggle="dropdown" role="button"><i class="icon-info-sign"></i> About</a>
                  <ul class="dropdown-menu" role="menu" aria-labelledby="drop2">
                    <li><a href="../../info.html">Editorial Information</a></li>
                    <li><a href="../../about.html">About the SEP</a></li>
                    <li><a href="../../board.html">Editorial Board</a></li>
                    <li><a href="../../cite.html">How to Cite the SEP</a></li>
                    <li><a href="../../special-characters.html">Special Characters</a></li>
                    <li><a href="../../tools/index.html">Advanced Tools</a></li>
                    <li><a href="../../contact.html">Contact</a></li>
                  </ul>
                </li>
                <li class="dropdown open"><a id="drop3" href="#" class="dropdown-toggle" data-toggle="dropdown" role="button"><i class="icon-leaf"></i> Support SEP</a>
                  <ul class="dropdown-menu" role="menu" aria-labelledby="drop3">
                    <li><a href="../../support/index.html">Support the SEP</a></li>
                    <li><a href="../../support/friends.html">PDFs for SEP Friends</a></li>
                    <li><a href="../../support/donate.html">Make a Donation</a></li>
                    <li><a href="../../support/sepia.html">SEPIA for Libraries</a></li>
                  </ul>
                </li>
              </ul>
            </div>
          </div>
        </div>
      </div>
    </div>
    <!-- End navigation -->
    
    <div id="search">
      <form id="search-form" method="get" action="https://seop.illc.uva.nl/search/searcher.py">
        <input type="search" name="query" placeholder="Search SEP" />
        <div class="search-btn-wrapper"><button class="btn search-btn" type="submit"><i class="icon-search"></i></button></div>
      </form>
    </div>
    <!-- End search --> 
    
  </div>
  <!-- End header --> 
</div>
<!-- End header wrapper -->

<div id="content">

<!-- Begin article sidebar -->
<div id="article-sidebar" class="sticky">
  <div class="navbar">
    <div class="navbar-inner">
      <div class="container">
        <button class="btn btn-navbar" data-target=".collapse-sidebar" data-toggle="collapse" type="button"> <i class="icon-reorder"></i> Entry Navigation </button>
        <div id="article-nav" class="nav-collapse collapse-sidebar in collapse">
          <ul class="nav">
            <li><a href="index.html">Back to Entry <i class="icon-external-link"></i></a></li>
            <li><a href="index.html#toc">Entry Contents <i class="icon-external-link"></i></a></li>
            <li><a href="index.html#Bib">Entry Bibliography <i class="icon-external-link"></i></a></li>
            <li><a href="index.html#Aca">Academic Tools <i class="icon-external-link"></i></a></li>
            <li><a href="https://leibniz.stanford.edu/friends/preview/francis-marchia/">Friends PDF Preview <i class="icon-external-link"></i></a></li>
            <li><a href="https://plato.stanford.edu/cgi-bin/encyclopedia/archinfo.cgi?entry=francis-marchia">Author and Citation Info <i class="icon-external-link"></i></a> </li>
            <li><a href="#pagetopright" class="back-to-top">Back to Top <i class="icon-angle-up icon2x"></i></a></li>
          </ul>
        </div>
      </div>
    </div>
  </div>
</div>
<!-- End article sidebar --> 

<!-- NOTE: Article content must have two wrapper divs: id="article" and id="article-content" -->
<div id="article">
<div id="article-content">

<!-- BEGIN ARTICLE HTML -->
<h4 id="supphead">Supplement to <a href="index-2.html">Francis of Marchia</a></h4>

<div id="aueditable">
<!--DO NOT MODIFY THIS LINE AND ABOVE--> 
<h2>Reportatio in primum librum Sententiarum <br/> by Francis of Marchia</h2>

<div class="figure">
<p>Editorial Note: The editions and translations published here are
meant for scholarly or teaching purposes only, and may not be
republished without the express consent of the author of this
entry
 (<a href="mailto:schabel@ucy.ac.cy">Christopher Schabel</a>),
who edited the following texts.  Any use of
the editions presented here in teaching or published research must be
expressly acknowledged, using the name of the edited text
given here, along with the name of the editor.</p>
</div>


<h3>Disinctio 39</h3>

<p>

Circa distinctionem 39 quero utrum in Deo sint plures vel infinite
idee.</p>

<p>

Et videtur quod non, quoniam illud quod est imperfectionis non est
ponendum in Deo in quo nulla imperfectio potest esse; sed multitudo
infinitarum idearum dicit imperfectionem, dicit enim confusionem sine
ordine; ergo non sunt in Deo infinite idee. Sed si non sunt infinite,
non oportet in eo ponere finitas nec aliquam per consequens, cum ipse
intelligat infinita et ipse idee ponantur propter obiecta cognita; ergo
etc.</p>

<p>

Contra: Augustinus, in libro <em>83 questionum</em>, questione 46,
&ldquo;tanta,&rdquo; inquit, &ldquo;ibi vis est in ideis ut nemo sine eis sapiens esse
possit.&rdquo;</p>

<p>

Item, 12 <em>De civitate Dei</em>, capitulo 18, dicit quod quamvis
infinitorum non sit numerus, non est tamen apud illum
incomprehensibilis infinitas numerorum cuius scientie non est
numerus.</p>

<p>

Circa istam questionem sic procedam: primo enim excludam aliquos
modos dicendi; secundo dicam aliter.</p>

<p class="center">

[Articulus primus]</p>

<p>

Quantum ad primum, dicitur quod in Deo sunt omnium intelligibilium
distincte et proprie idee. Cuius ratio est quoniam omnis intellectus
qui intelligit aliquid indiget ratione intelligendi ad intelligendum
illud, per quam quidem intelligit illud; sed intellectus divinus
intelligit essentiam suam et etiam omnia alia a se; ergo oportet quod
habeat rationem intelligendi se et etiam alia a se. Sed idem sub eadem
ratione non potest esse ratio intelligendi immediate plura ut plura et
distincta; essentia autem est formaliter unica, alia autem ab essentia,
que quidem intelligit, sunt plura, immo etiam infinita; ergo preter
essentiam oportet ponere in Deo rationes intelligendi proprias
singulorum que intelligit.</p>

<p>

Ad hoc etiam videtur esse intentio Augustini, <em>83
questionibus</em> ubi supra, ubi loquens de ideis sic dicit: &ldquo;Idee sunt
forme principales rerum stabiles atque incomprehensibiles, ac per hoc
nec formate nec create sunt, sed tamen per eas formari dicitur quicquid
formatur et oritur.&rdquo;</p>

<p>

[Primus modus dicendi]</p>

<p>

Et in ista conclusione concordant multi, licet diversimode. Unde
iuxta hoc est hic triplex modus dicendi. Primus modus est quod idee
sunt rationes intelligendi, et ideo precedunt ipsum actum intelligendi
divinum in ipsa essentia formaliter existentes.</p>

<p>

Modus autem ponendi istorum talis est: Dicunt enim quod in essentia
divina correspondet propria perfectio cuiuslibet nature specifice
distincta a perfectione correspondente alteri specierum, sicut aliqua
perfectio propria est in divina essentia formaliter que correspondet
perfectioni lapidis et alia distincta ab ista que correspondet
perfectioni hominis, et sic de omnibus aliis speciebus. Tunc dicunt
quod iste perfectiones in divina essentia formaliter representant
perfectiones specierum quibus correspondent, et iste sunt idee ipsarum,
sicut perfectio in divina essentia correspondens perfectioni hominis et
ipsam representans distincte est eius idea, et sic de aliis. Ita quod
secundum hoc idee non sunt nisi quedam divine perfectiones speciales in
essentia divina distinctis perfectionibus creaturarum quarum sunt idee
correspondentes et ipsas representantes, que quidem sunt rationes
intelligendi illa obiecta que representant distincte incommutabiles et
eterne.</p>

<p>

Pro ista opinione est ratio et auctoritas Augustini. Ratio est ista:
ratio intelligendi videtur esse prior ipso actu intelligendi, cum sit
medium eius; sed idee sunt rationes intelligendi et sunt distincte;
ergo sunt in divina essentia ante actum.</p>

<p>

Preterea, omne quod cognoscitur cognoscitur per similitudinem
aliquam; sed idem inquantum idem non potest esse similitudo plurium ut
plura sunt; ergo cum divinus intellectus cognoscat plura perfecte et
distincte, oportet quod habeat in essentia sua aliqua plura distincta
in quibus fundetur similitudo ad diversa obiecta cognita. Ista autem
non sunt aliud quam huiusmodi predicte plures perfectiones
correspondentes distinctis creaturarum perfectionibus et ipsas
representantes, ergo etc.</p>

<p>

Ad hoc etiam secundo est auctoritas Augustini, <em>83
questionibus</em>, questione 48, ubi sic dicit: &ldquo;Omnia sunt condita
propriis rationibus. Nec enim,&rdquo; inquit, &ldquo;eadem ratione conditus est
homo qua equus.&rdquo; Unde concludit singula, ergo propriis sunt creata
rationibus.</p>

<p>

Preterea, 6 <em>De trinitate</em>, capitulo ultimo, loquens de verbo
divino, dicit quod est ars &ldquo;Dei Patris plena omnium rationum viventium
et incommutabilium.&rdquo;</p>

<p>

Sed iste modus dicendi non videtur esse verus. Primo, quia videtur
ponere aliqua limitata in Deo formaliter. Secundo, quia videtur ponere
pluritatem sine necessitate.</p>

<p>

Primum ostendo sic: omnis perfectio representans determinate unam
perfectionem tantum et non aliam est limitata in representando, et per
consequens in essendo, quoniam limitatio in representando non venit
nisi ex limitatione sui in essendo; sed secundum istam opinionem
perfectio cuiuslibet rei, puta perfectio correspondens homini, in
divina essentia representat tantum hominem et non alia, et sic de aliis
perfectionibus in divina essentia correspondentibus aliis; ergo
quelibet perfectio correspondens cuilibet perfectioni creaturarum in
divina essentia est limitata in representando, et per consequens in
essendo.</p>

<p>

Secundum, videlicet quod ponat pluritatem sine necessitate,
probatur: quoniam constat quod divinus intellectus intelligit huiusmodi
perfectiones proprias quas vocat ideas, quero per quid? Aut enim
intelligit eas per essentiam suam aut per seipsas. Si per essentiam
suam, ergo idem sub eadem ratione potest esse ratio intelligendi plura
distincta, et ita per consequens non oportet ponere ad intelligendum
plura aliqua plura distincta que sint rationes intelligendi ipsa. Si
autem dicas quod non per essentiam, sed per seipsas, contra, quia
intellectus intelligens plura eque primo per rationes proprias
intelligit ea distinctis actibus; sed intellectus divinus eodem actu
numero quo intelligit se intelligit quecumque alia a se; ergo et eadem
ratione intelligendi intelligit omnia. Non enim actus intelligendi
potest esse magis illimitatus quam medium sive ratio intelligendi; ergo
necessario unico actu semper correspondet unica ratio intelligendi,
licet non econverso, quia ratio intelligendi potest esse illimitatior
ipso actu, cum possit esse eadem ratio multorum actuum; ergo etc.</p>

<p>

Confirmatur, quia actus intelligendi est similitudo obiecti
expressior specie intelligibili quacumque; sed per unicam speciem non
possunt representari plura sub propriis rationibus eorum; ergo nec per
unicum actum possunt plura distincte intelligi per rationes proprias
singulorum; ergo etc.</p>

<p>

Preterea, non est illimitatior actus intelligendi in genere actus
secundi quam essentia in genere actus primi; ergo sicut divina
intellectio est unica respectu omnium intelligibilium, ita et ratio
intelligendi omnia erit unica, puta essentia ipsa; ergo etc.</p>

<p>

[Secundus modus dicendi]</p>

<p>

Alius modus dicendi est qui ponit huiusmodi rationes intelligendi
creaturas, que sunt idee, non esse in divina essentia ante actum
intelligendi formaliter, ut ponit prima opinio, sed tantum ponit eas
esse in ea obiective. Ante enim actum intelligendi quodlibet relucet in
divina essentia propria perfectio eius, que quidem ut in divina
essentia relucentes ante intellectionem cuiuscumque sunt rationes
intelligendi ipsas res ut extra existentes. Et ita isti duo modi
concordant in hoc, quia uterque ponit ideas esse rationes intelligendi
obiecta secundaria precedentes in divina essentia intellectionem
cuiuslibet. Discordant autem in hoc, quia primus modus dicendi ponit
huiusmodi rationes esse in essentia formaliter, secundus autem non, sed
tantum obiective.</p>

<p>

Contra istum modum arguo sicut contra primum, quia cum intellectus
divinus intelligat huiusmodi rationes quas ponis in essentia obiective,
aut intelligit eas per essentiam divinam aut per seipsas. Non per se,
quia non sunt idem cum essentia, non potest autem intelligere aliquid
per se quod non est idem cum essentia, quia tunc acciperet notitiam ab
alio a se, et ita perficeretur ab ipso aliquo modo, quod est
impossibile. Ergo per essentiam. Ergo, cum illa sint plura et ab
essentia distincta, idem potest esse ratio intelligendi plura
distincte. Ergo etc.</p>

<p>

Preterea, intellectus intelligens unico actu omne intelligibile
unica ratione intelligit omnia; sed intellectus divinus est huiusmodi;
ergo etc. Ergo huiusmodi rationes plures ideales non sunt rationes
intelligendi, cum ratio intelligendi istius intellectus sit unica
numero sicut et actus eius.</p>

<p>

[Tertius modus dicendi]</p>

<p>

Tertius modus dicendi est quod idee sunt rationes non precedentes
actum intelligendi, sed magis ipsum sequentes. Sunt enim, ut dicunt,
quedam relationes rationis facte per intellectum ad ipsa obiecta
secundaria, ita quod diverse idee et proprie rerum non sunt nisi
diverse relationes rationis formate per intellectum ad diversa obiecta
secundaria. Que quidem non sunt rationes intelligendi ipsa obiecta
secundaria, immo essentia est ratio intelligendi ea, sed sunt rationes
sub quibus essentia est ratio propria intelligendi quodlibet. Nec enim
determinata per unam relationem rationis terminatam ad aliquid est
propria ratio intelligendi illud ut per aliam aliud et sic de aliis.
Dicunt enim quod essentia divina potest considerari dupliciter, quia
vel in se absolute &mdash; et sic non est ratio intelligendi nisi se
ipsam tantum; vel ut est sub distinctis relationibus rationis ad
distincta obiecta intelligibilia secundaria &mdash; et ut sic essentia
est ratio intelligendi illa, et ideo ipsa essentia est ratio
intelligendi. Idee autem sunt rationes sub quibus ipsa essentia est
ratio intelligendi.</p>

<p>

Et iste modus dicendi est tripertitus. Quidem enim ponunt huiusmodi
relationes rationis ad obiecta secundaria, que quidem sunt idee, esse
in essentia divina per modum obiecti. Dicunt enim quod essentia divina
est aliquo modo imitabilis a qualibet creatura. Et ita dicunt quod
essentia ut imitabilis habet rationem idee, ut idea formaliter non sit
nec dicat aliquid aliud ab essentia divina quam respectum
imitabilitatis, secundum quorum diversitatem et multiplicitatem
multiplicantur et plurificantur ipse idee.</p>

<p>

Alii vero ponunt huiusmodi respectus esse in essentia divina ut ipsa
habet rationem intelligendi sive ut se tenet ex parte rationis
intelligendi.</p>

<p>

Alii dicunt quod sunt sive fundantur in ipso actu intellectionis. Ut
enim actus intelligendi divinus habet ad istud obiectum secundarium
proprium respectum habet rationem idee respectu illius et intelligit
illud per ipsum actum ut sub illo respectu.</p>

<p>

Sed contra omnes istos tres modos arguo. Primo sic: Omnis respectus
rationis presupponit terminum proprium seu obiectum; sed termini seu
obiecta istorum respectuum sunt ipsa intelligibilia extra; ergo prius
ordine nature divinus intellectus intelligit distincte ipsa obiecta
secundaria quam ponat huiusmodi respectus rationis ad ipsa; ergo
essentia non est ratio intelligendi ea sub istis respectibus, sed per
se.</p>

<p>

Confirmatur, quia intellectus non ponit huiusmodi respectus rationis
nisi circa obiectum preconceptum; ergo prius natura oportet divinum
intellectum obiecta secundaria preconcipere quam huiusmodi respectus
rationis ad ipsa in essentia ponere. Quero tunc per quid ea intelligit?
Constat quod non per essentiam sub istis respectibus, quia nondum sunt.
Ergo per essentiam tantum; quare etc.</p>

<p>

Preterea, constat quod divinus intellectus intelligit huiusmodi
respectus rationis primo et distincte. Quero per quid? Aut enim
intelligit eos per essentiam immediate aut per eam ut sub aliis
respectibus rationis. Si primum, ergo idem potest esse ratio
intelligendi plura distincte. Frustra ergo ponuntur huiusmodi plures
rationes intelligendi ad hoc quod divinus intellectus distincte
intelligere possit plura. Si autem per alios respectus, queram de
illis, per quid eos intelligit? Et sic in infinitum.</p>

<p class="center">

[Articulus secundus: Opinio propria]</p>

<p>

Et ideo dico aliter quod Deus quecumque intelligit, sive se sive
alia a se, omnia intelligit immediate per essentiam suam, non per
aliquid quomodocumque aliud a se. Et ideo non pono ideas ut rationes
intelligendi divino intellectui alia, quia nec sic invenio quod eas
posuerit Augustinus. Essentia enim absolutissime accepta sine
determinatione quacumque est ratio intelligendi quecumque
intelligibilia. Et ideo idee non ponuntur ut rationes intelligendi nec
etiam producendi, sed ponuntur tantum propter ordinem actuum, ut
inferius ostendetur.</p>

<p>

Unde circa hoc sunt tria videnda: primo, quomodo idem sub eadem
ratione potest esse ratio intelligendi plura distincte; secundo, ad
quid ponuntur idee; tertio, quale esse habent idee.</p>

<p>

[Prima quaestio secundi articuli]</p>

<p>

Quantum ad primum ostendo hoc primo ex parte obiecti, ubi
advertendum quod triplex est genus obiectorum: aliquid enim est
obiectum finitum actu et potentia, ut quodlibet individuum, ut Sortes
vel Plato, et tale obiectum est ratio intelligendi tantum finita actu
et potentia. Aliud est infinitum in potentia, sed finitum in actu, ut
quodlibet universale, saltem species que continet sub se infinita
individua in potentia, et tale est ratio intelligendi infinita in
potentia, modo videlicet quo ipsum est infinitum, non autem infinita in
actu distincte. Tertio est aliud quod est in actu simpliciter
infinitum, ut divina essentia, que est infinita in actu infinite et
extra genus.</p>

<p>

Tunc potest ex istis argui ad propositum sic: sicut se habet
infinitum in potentia quantum ad hoc quod est esse rationem
intelligendi infinita in potentia, ita infinitum in actu quantum ad hoc
quod est esse rationem intelligendi infinita in actu; sed infinitum in
potentia, puta homo vel quecumque alia species, est ratio intelligendi
infinita in potentia, licet confuse et indistincte; ergo infinitum in
actu simpliciter, cuius est divina essentia, potest esse ratio
intelligendi distincte et perfectissime infinita in actu.</p>

<p>

Preterea, obiectum habens unam rationem equivalentem in perfectione
infinitis rationibus distinctis potest esse sufficientissime ratio
intelligendi infinita intelligibilia que per illas rationes infinitas,
quibus ista ratio unica equivalet, possunt intelligi &mdash; ista
patet, continens enim aliqua eminenter potest esse ratio intelligendi
illa acsi ea formaliter contineret; sed divina essentia unica equivalet
perfectionibus creaturarum, immo per unicam rationem supereminenter
continet omnes; ergo ipsa per unicam rationem potest esse ratio
intelligendi omnia.</p>

<p>

Secundo declaro hoc idem ex parte potentie. Ubi advertendum quod nos
per eandem numero potentiam sine distinctione aliqua ex parte potentie
possumus successive intelligere infinita cum sola distinctione et
successione actuum. Licet enim eadem potentia omnia intelligamus, tamen
non eodem actu, nec eadem ratione intelligendi, sed alio et alio, et
hoc est ex limitatione nostri actus intelligendi, sicut ex
illimitatione potentie, quod eadem indistincta possit in infinita
obiecta. Unde si nos haberemus unum actum intelligendi eque illimitatum
in genere actus sicut est potentia in genere potentie, et semper
stantem ut ipsa sicut erit in patria &mdash; quia ibi, secundum
Augustinum, non erunt volubiles cogitationes, sed omnia unico intuitu
sive actu videbimus &mdash; tunc quicquid intelligimus, intelligeremus
per illum actum potentie adequatum, sicut per eandem potentiam. Nunc
autem non, quia potentia est illimitatior ipso actu.</p>

<p>

Consimiliter dico de ratione intelligendi sicut de actu, quoniam si
ipsa esset eque illimitata sicut potentia, intelligeremus per unicam
rationem intelligendi; sed divinus intellectus, quia illimitatior
nostro, cum sit infinitus, habet in se unicum actum semper stantem sibi
adequatum et eque illimitatum sicut ipse habet unicam rationem
intelligendi adequatam et illimitatam, videlicet essentiam suam, que
quidem est eque illimitata in ordine rationis intelligendi sicut est
potentia intellectiva in ratione principii intellectivi. Ex quo patet
quod sicut non oportet in Deo ponere plures actus intelligendi ad hoc
ut plura distincte intelligat, ita eadem ratione nec plures rationes
intelligendi, cum possit per unicam rationem sicut et per unicum actum
intelligere quecumque intelligibilia distinctissime et perfecte.</p>

<p>

[Secunda quaestio secundi articuli]</p>

<p>

Quantum ad secundum, ubi est videndum ad quid ponuntur idee, ex quo
non ponuntur sicut rationes intelligendi, ut dictum est, dico quod
ponuntur propter ordinem actuum.</p>

<p>

Ad cuius evidentiam sciendum est quod agens per intellectum habens
duas vel plures operationes subordinatas, vel unam continentem duas sic
subordinatas sicut habens operationem immanentem et transeuntem, vel
unam utramque continentem, propter ordinem istarum, sicut operatio
immanens est prior, ita prius agens habet terminum operationis
immanentis quam terminum operationis transeuntis. Vel si sit idem
terminus utriusque, primo habet ipsum ut est terminus operationis
immanentis quam ut est terminus transeuntis. Tunc ad propositum, Deus
habet circa creaturam duplicem operationem, videlicet immanentem, ut
velle et intelligere, et transeuntem, sicut actum creandi, qui est
quasi transiens secundum rationem, non tamen realiter magis quam
operatio immanens, quia nec iste due operationes sunt, ut puto,
distincte in Deo. Deus ergo propter ordinem istorum actuum predictorum
prius habet terminum intellectionis quam terminum creationis. Idee
autem non sunt nisi ipsa obiecta secundaria actus intelligendi ut actum
ipsum terminantia, ita quod lapis ut cognitus est idea lapidis ut lapis
est terminus actionis sive operationis transeuntis, puta creationis. Et
ita de aliis secundariis obiectis omnibus divini intellectus, ita quod
sicut operatio immanens est quasi via ad operationem transeuntem, ita
terminus operationis immanentis ad terminum operationis transeuntis. Et
ita idee non sunt rationes proxime intelligendi, nec rationes etiam
producendi ex parte producentis, ut imaginatur quidam. Deus enim eadem
volitione qua ab eterno voluit res contingenter, illa semper stante
eadem ponit res in esse pro tempore pro quo ponit.</p>

<p>

Hec videtur esse intentio Augustini, qui dicit quod idee sunt forme
rerum principales atque incommutabiles que divina intelligentia
continentur, et hoc per modum obiectorum, ut dictum est, non
formaliter.</p>

<p>

Tunc secundum hoc dico quod in Deo sunt infinite idee. Quot enim
sunt obiecta cognita tot sunt idee, quodlibet enim habet propriam
ideam; obiecta autem cognita sunt in Deo infinita, cum cognoscat
infinita; igitur etc.</p>

<p>

[Tertia quaestio secundi articuli]</p>

<p>

Quantum ad tertium, quale videlicet esse habeant huiusmodi idee,
utrum videlicet quidditates rerum cognite ab eterno ab intellectu
divino, que quidem, ut dictum est, sunt idee ipse, habeant aliquod esse
distinctum ab actu intelligendi, vel sint penitus idem cum actu.</p>

<p>

Aliqui dicunt quod non. Dicunt enim quod lapis intellectus vel
volitus ut sic non est aliud ab actu divine intellectionis vel
volitionis. Et hec etiam videtur esse de intentione Augustini 5
<em>Super Genesim</em>, capitulo XV, et 4 <em>De trinitate</em>. 5 enim
<em>Super Genesim</em>, super illo verbo: &ldquo;Quod factum est in ipso vita
erat,&rdquo; probat Augustinus dupliciter quod ista littera non debet sic
punctuari: &lsquo;Quod factum est in ipso, vita erat&rsquo;, sed sic:
&lsquo;Quod factum est, in ipso vita erat&rsquo;. Cuius ratio sua prima
ibi est quod primo modo punctundo videtur innui quod illud quod factum
est non sit factum per ipsum, sed tantum in ipso, cum tamen omnia sint
facta per ipsum et sint in ipso.</p>

<p>

Secunda ratio sua ibi est quia tunc sequeretur quod terra vel
quodcumque aliud inanimatum esset vita, cum quodlibet sit factum in
ipso. Et concludit postea sic: &ldquo;Ergo quod factum est, in ipso vita erat
antequam fieret. Et non qualitercumque vita, quia non qualis est vita
pecudum, sed que erat lux homini,&rdquo; hec est intellectualis; sed si
creature cognite haberent esse distinctum ab ipso, constat quod quantum
ad illud esse non essent vita intellectualis; ergo etc.</p>

<p>

Preterea, secundum eundem, idee sunt forme principales, non facte
seu formate, &lt;sed&gt; incommutabiles et eterne; constat autem quod
solus Deus est talis; ergo sequitur quod quidditates rerum cognite non
habent aliquod esse distinctum ab actu divine cognitionis.</p>

<p>

Confirmatur, quia si haberent aliquod aliud esse, illud esset
formatum seu constitutum per actum intelligendi seu volendi; sed
secundum Augustinum, idee non sunt formate; ergo etc.</p>

<p>

Sed contra: quia idem secundum idem non potest esse necessarium et
contingens; sed actus intelligendi divinus est necessarius, cum sit
idem quod Deus, esse autem intellectum vel volitum est contingens
&mdash; contingenter enim Deus vult alia a se, et ita potest ea non
velle nec intelligere, et ita tam esse intellectum quam volitum est
contingens; ergo etc.</p>

<p>

Preterea, que non sunt eadem inter se, nec alicui tertio; sed esse
volitum et non-volitum et intellectum et non-intellectum non sunt idem
inter se; ergo nec cum actu; sed quicquid extra se est volitum et
intellectum potest esse non-intellectum et non-volitum; ergo etc.</p>

<p>

Ad hoc etiam videtur esse intentio Augustini in libro <em>83
questionum</em>, questione 46, ubi dicit quod &ldquo;alia ratione conditus
est homo, alia equus&rdquo; etc., ubi supra. Ex quo potest argui, quoniam
illud quod multiplicatur non potest esse idem cum eo quod est
immultiplicabile; sed actus divinus intelligendi vel volendi est unus
vel unicus ipsis intellectis et volitis multiplicatis &mdash; secundum
enim Augustinum ubi supra, singula singulis et suis propriis rationibus
communicantur; ergo etc.</p>

<p>

Posset dici quod habent aliquod esse distinctum ab actu. Ad cuius
evidentiam posset dici quod sicut est duplex actio, videlicet transiens
et immanens, ita utrisque correspondet aliquis terminus, cum nulla
actio sit sine aliquo termino sibi correspondente &mdash; omnis enim
actio est nata habere aliquem terminum; nunc autem intellectio et
volitio in Deo sunt actiones sive operationes immanentes; ergo habent
terminum aliquem accipientem esse per ipsas. Terminus autem istorum
actuum non est res producta secundum esse quod habet in re extra,
quoniam ut sic, secundum istud esse, res sunt terminus actionis
transeuntis. Nec sunt ab eterno, sed ex tempore, cum tamen ab eterno
fuerint intellecte et volite. Ergo sicut per actum creationis
transeuntem obiectum capit esse simpliciter, ita etiam per actum
immanentem, puta per intellectionem et volitionem, obiectum capit
aliquod esse diminutum et secundum quid.</p>

<p>

Confirmatur, quia divina intellectio maioris perfectionis est quam
sit nostra; sed per intellectionem nostram, obiectum intellectum capit
aliquod esse, puta esse intellectum, distinctum ab ipso actu
intelligendi &mdash; quod patet, quia huiusmodi esse est obiective in
intellectu, non autem isto modo est in ipso intellectio, sed tantum
formaliter, nisi in intellectione reflexa; ergo etc.</p>

<p>

Secundum hoc ergo, tenendo hoc posset dici quod esse cognitum vel
volitum dicit duo. Dicit enim concretum denominativum intellectionis,
et quantum ad hoc esse cognitum non differt ab actu cognitionis nisi
secundum rationem, sicut nec album ab albedine vel quodcumque aliud
concretum a suo abstracto. Secundo dicit substratum, quod quidem
denominatur ab ipso cognitionis actu, quod quidem est esse diminutum
factum vel formatum per ipsum actum cognitionis, qui fuit ab eterno,
sicut et huiusmodi esse diminutum.</p>

<p>

Ad argumentum in contrarium, ad illud Augustini, 5 <em>Super
Genesim</em>, concedo quod obiectum quodcumque, antequam fieret, erat
in intellectu divino vita intellectualis, et hoc participative, non
formaliter et intrinsece. Obiectum enim cognitum ut obiective in actu
participat aliquo modo vitam sui actus non formaliter, sed tantum
obiective.</p>

<p>

Vel potest dici aliter quod obiectum ab eterno habuit duplex esse in
Deo, sive dupliciter fuit in eo. Fuit enim in ipso virtualiter, et
quantum ad istud esse, videlicet virtuale, obiectum intellectum et
actus sunt omnino idem, quia huiusmodi esse virtuale non est nisi ipse
Deus a quo non distinguitur ipse actus. Nec quantum ad istud esse res
sive rerum quidditates factibiles sunt in potestate Dei, sicut nec ipse
Deus. Licet enim Deus posset ponere et non ponere divisim res in esse,
et per consequens sit in eius potestate producere vel non producere
circa eas, non tamen posse producere. Licet enim contingenter producat,
necessario tamen potest eas producere. Et isto modo, puta quantum ad
huiusmodi esse virtuale, videtur loqui Augustinus, 6 <em>De
trinitate</em>, ubi dicit quod filius est ars &ldquo;Dei patris plena omnium
rationum vivientium.&rdquo; Et subdit ibi quod omnes huiusmodi rationes sunt
&ldquo;in ea unum &lt;sicut&gt; unum de uno.&rdquo;</p>

<p>

Alio autem modo obiectum habet esse in Deo, videlicet
intentionaliter seu obiective. Et isto modo habet esse aliquod
distinctum ab actu. Et hoc modo quantum ad istud esse loquitur
Augustinus in libro <em>83 questionum</em>, questione 46, ubi supra,
quando dicit quod &ldquo;non eadem ratione conditus est homo qua equus,&rdquo; etc.
Et ita Augustinus videtur innuere quod est duplex genus intentionum
sive rationum. Sunt enim quedam virtuales, alie obiective, sive quod
quidditates rerum habent duplex esse, videlicet virtuale et obiectivum.
Secundum esse virtuale non sunt formate per actum aliquem, sed sunt
idem quod actus, et ita ut sic dicit quod sunt incommutabiles et eterne
et unum. Secundum autem esse obiectivum sunt formate per actum, et
quantum ad tale esse dicit quod &ldquo;non eadem ratione conditus est homo
qua equus.&rdquo;</p>

<p>

Tunc ergo secundum hoc potest dici quod quelibet creatura, antequam
fieret, in illo vita erat formaliter, et hoc quantum ad esse virtuale.
Erat etiam vita non formaliter, sed participative obiective, sive
quantum ad esse obiectivum.</p>

<p>

Ad illud quod dicitur, quod sunt incommutabiles etc., dico quod
verum est quantum ad esse virtuale, non autem quantum ad esse
obiectivum, puta quantum ad esse intellectum vel volitum. Immo quantum
ad istud esse sunt contingentes, et in tali esse contingenter posite
seu formate. Sic ad questionem.</p>

<p class="center">

[Ad argumentum principale]</p>

<p>

Ad rationem in principio, quando dicitur quod non est ponendum in
Deo aliquid quod sit imperfectionis, concedo. Sed tunc nego minorem.
Infinitas enim idearum eo modo quo dictum est superius ipsam esse in
Deo non dicit imperfectionem.</p>

<p>

Ad probationem, dico quod ista multitudo non dicit confusionem sine
ordine, immo est ibi ordo perfectionis, cum omnes ad rationem essentie
reducantur.</p>

<h3>Distinctiones 42-44</h3>

<p>

Circa distinctiones 42, 43, et 44 quero primo utrum ratio
possibilitatis et ratio impossibilitatis creature sumatur ex parte Dei
vel ex parte creature.</p>

<p>

Videtur primo quod ex parte creature, quoniam a puro actu non potest
accipi ratio potentie, nec etiam ratio opposita rationi potentie, cuius
est ratio impossibilitatis; sed Deus est actus purus; ergo, etc.</p>

<p>

Contra, quia ratio habentis causam magis debet sumi ex prima causa
quam a secunda; omnis possibilitas et impossibilitas rei habent causam
aliquam possibilitatis et impossibilitatis; ergo ratio cuiuslibet debet
accipi ex parte Dei, qui est omnium prima causa.</p>

<p>

Circa istam questionem primo videndum est quomodo Deus sit
omnipotens; secundo, unde sumatur possibilitas et impossibilitas
quarumdam rerum secundum quam dicimus quod Deus non potest peccare vel
mentiri et huiusmodi.</p>

<p class="center">

[Articulus primus]</p>

<p>

Quantum ad primum dico quod omnipotens est qui potest in omne
possibile. Ad cuius evidentiam sciendum est quod possibile sumitur
dupliciter. Uno enim modo accipitur ut distinguitur contra impossibile,
et sic isto modo omne necessarium est possibile, quia non est
impossibile -- immo necessarium est maxime possibile isto modo, quia
ita est possibile quod nullo modo potest non esse. Unde isto modo
possibile non opponitur necessario, sed opponitur contradictorie
impossibili. Alio modo accipitur possibile ut distinguitur contra
necessarium, secundum quod possibile est cui non repugnat esse et non
esse, quia potest esse et non esse. Necessarium autem est cui repugnat
non esse.</p>

<p>

Tunc dicunt aliqui quod possibile quod est obiectum omnipotentie est
possibile sumptum secundo modo, non autem primo modo, videlicet non ut
dividitur contra impossibile, sed tantum ut dividitur contra
necessarium, ut omnipotens dicatur qui potest in omne possible -- sit
possibile quod potest esse et non esse. Et hoc est commune tribus
personis, cum quelibet possit in quodcumque possibile isto modo.</p>

<p>

Sed tamen dico aliter quod obiectum omnipotentie est quodcumque
aliud ab omnipotente, sive sit possibile sive necessarium. Unde dico
quod omnipotens est qui potest in omne aliud a se. Nihil enim potest in
se ipsum. Et in hoc conveniunt omnes tres persone divine. Quelibet enim
potest in quodcumque aliud a se, licet non in quodcumque alium a se
masculine. Filius enim non est aliud a Patre, secundum Augustinum, sed
tantum alius. Idem de Spiritu Sancto. Et ideo, quia in quodcumque aliud
potest una personarum, potest alia, licet non in quemcumque alium.
Idcirco omnes tres persone sunt omnipotentes et unum omnipotens.</p>

<p>

Hoc de primo.</p>

<p class="center">

[Articulus secundus]</p>

<p>

Quantum ad secundum, sunt tres modi dicendi. Primus modus dicendi
est quod aliter est loquendum de causa possibilitatis et aliter de
causa sive ratione impossibilitatis, quoniam possibilitas dicit aliquo
modo perfectionem. Omne enim possibile ut sit, dicitur aliquo modo ens,
et ita dicit perfectionem. Impossibilitas autem dicit imperfectionem,
quoniam impossibile est non ens. Secus autem est dicendum de hiis que
includunt perfectionem et secus de eo quod includit imperfectionem,
quoniam omne includens vel dicens perfectionem aliquam habet primo
ortum a Deo quam a creatura. Omnis enim perfectio et omne bonum primo
est a Deo quam ab aliquo alio. Illud autem quod dicit imperfectionem et
defectum non habet primo ortum a Deo, sed a creatura. Quia ergo
possibilitas dicit bonum et perfectionem, ideo dicunt quod ratio
possibilitatis est primo ex parte Dei, non autem ex parte creature. Sed
quia per oppositum impossibilitas dicit imperfectionem, ideo etiam per
contrarium ratio impossibilitatis sumitur primo ex parte creature, non
ex parte Dei. Unde dicunt quod ideo hoc est possibile fieri quia Deus
est potens illud facere; non autem e converso Deus potest hoc facere
quia ipsum est possibile fieri. Ita quod potentia vel potestas Dei
activa est ratio possibilitatis creature passive. De impossibilitate
autem est contrarium, quoniam ideo Deus non potest hoc facere quia hoc
est impossibile fieri; non autem e converso quia hoc Deus non potest
facere ideo hoc est impossibile fieri. Ita quod ratio impossibilitatis
sumitur primo ex parte creature et ratio possibilitatis ex parte
Dei.</p>

<p>

Pro ista opinione arguitur, quia quicquid perfectionis est in
creatura venit primo ex parte Dei, sic et quicquid est imperfectionis
venit ex parte creature; sed esse possibile est perfectionis; esse
autem impossibile est imperfectionis; ergo etc.</p>

<p>

Contra, quia in causis precisis, si affirmatio est causa
affirmationis, et negatio est causa negationis, secundum Philosophum in
primo <em>Posteriorum</em>; sed secundum istam opinionem, quia Deus
potest aliquid facere, ideo illud est possibile; ergo negatio illius
affirmationis, que est quod Deus non potest hoc facere, erit causa
quare illud sit impossibile fieri, que est consimiliter negatio illius
affirmationis cuius illa affirmatio erat causa; ergo si prima ratio
possibilitatis est ex parte Dei, erit etiam et prima ratio
impossibilitatis.</p>

<p>

Preterea, illud quod est posterius numquam potest esse causa
prioris; sed si possibilitas ex parte Dei est causa possibilitatis ex
parte creature, negatio possibilitatis ex parte Dei erit prior
negatione possibilitatis ex parte creature. Probatio: Quia in
negationibus disparatis, cuius sunt iste, negatio prioris affirmationis
est prior negatione posterioris affirmationis; sed possibilitas ex
parte Dei est prior possibilitate ex parte creature, cum sit per te
causa eius; ergo et negatio eius erit prior negatione illius; ergo
negatio possibilitatis sive impossibilitas creature non est causa
impossibilitatis Dei, cum sit posterior ea, ut probatum est.</p>

<p>

Alius modus dicendi est quod ratio utriusque, videlicet tam
possibilitatis quam impossibilitatis, sumitur ex parte Dei. Ideo enim
aliquid est possibile fieri quia Deus potest illud facere, et ideo
impossibile quia non potest Deus illud facere; non autem e
converso.</p>

<p>

Et si queratur quare Deus hoc non potest facere, hic est status. Non
enim dicendum est quod ideo non potest quia est impossibile, quia tunc
sic dicendo esset |
circulus in causis, cum hoc ponatur impossibile
quia Ipse non potest illud facere, sed non potest quia hoc non sibi
convenit, &lt;quia&gt; hoc posse non est posse.</p>

<p>

Sed contra hoc arguo, quia nihil est impossibile nisi quod includit
contradictionem, quia omne non includens contradictionem est possibile.
Secundum quod aliqua includant contradictionem vel non includant, hoc
non est ex parte Dei, sed ex parte terminorum. Deo enim per impossibile
non existente, homo et non homo includerent contradictionem et
repugnantiam, et homo et animal non includerent. Ergo ratio
possibilitatis vel impossibilitatis venit non ex parte Dei, sed ex
ratione intrinsica terminorum.</p>

<p>

Tertius modus dicendi est quod quecumque possibilia vel impossibilia
sunt possibilia vel impossibilia non ex parte Dei nec ex aliquo
intrinsico, sed ex natura terminorum. Quod enim homo et album sint
possibilia, hoc est ex natura ipsorum, puta quia homo est homo et album
est album. Quod etiam homo et non homo sint impossibilia, hoc est ex
natura terminorum, quia videlicet homo est homo, etc.</p>

<p>

Contra hoc arguo, quia si termini sunt causa possibilitatis et
impossibilitatis opposite, quero in quo genere cause universalis istius
impossibilitatis qua est impossibile quod homo sit lapis? Quero in quo
genere cause isti termini &lsquo;homo&rsquo; et &lsquo;lapis&rsquo;
sunt causa eius? Aut enim sunt causa eius in genere cause materialis
aut formalis aut efficientis aut finalis. Non formalis, quia lapis et
homo non contradicunt formaliter, sed sunt quedam disparata. Nec
materialis, quia omnis causa materialis reducitur ad causam effectivam.
Materia enim per se non habet effectum sine efficiente. Ergo si termini
ponantur causa huius impossibilitatis in genere cause materialis, vel
quicquid aliud ponatur causa isto modo, oportet quod reducatur ad
aliquid quod sit causa in genere cause efficientis. Talis autem est
Deus. Cuiuscumque enim effectus Deus est causa efficiens
principalis.</p>

<p>

Si autem dicas quod in genere cause efficientis, idem sequitur, puta
quod Deus sit principalior et nobiliori modo causa huius
impossibilitatis seu repugnantie. Quodcumque enim aliud a Deo ponatur
causa effectiva alicuius, semper Deus est illius causa principalior in
genere sive ordine cause efficientis.</p>

<p>

Dico tamen quod quelibet predictarum opinionum est vera si bene
intelligatur. Ad cuius evidentiam sciendum est quod potentia est
triplex, sive tripliciter accipitur. Uno enim modo potentia accipitur
pro eo quod est principium entis, et isto modo accipitur a Philosopho,
secundo <em>De anima</em> et 8 <em>Metaphysice</em>. In secundo enim
<em>De anima</em> dicit Philosophus quod ideo ex anima et corpore fit
per se unum quia unum est in potentia et aliud in actu. Idem
sententialiter dicit in 8 <em>Metaphysice</em>. Hoc etiam modo loquitur
de potentia Commentator in <em>De substantia orbis</em>, ubi dicit quod
materia substantiatur per posse. Et ad istum modum potentie reducitur
modus potentie active et passive, de quo Philosophus loquitur 8 et 9
<em>Metaphysice</em>, dicens diffiniendo potentiam activam quod
potentia activa est principium transumendi aliud in quantum aliud et
passiva principium transumendi ab alio. Differt tamen ista potentia a
prima, quoniam prima potentia est principium entis per modum partis.
Totum enim est principium componentis*. Ista autem secunda, videlicet
activa et passiva, est principium entis non per modum partis sed per
modum agentis et pacientis. Activa enim est principium per modum
agentis et passiva per modum pacientis.</p>

<p>

Alia est potentia que nec est principium per modum partis nec per
modum agentis vel pacientis, sed est differentia entis accidentalis vel
essentialis, et hec est potentia que est actu dividens ens, secundum
quod dicitur quod omne quod est vel est ens in actu vel in potentia. Et
ista potentia non est eadem cum prima, quoniam prima stat simul cum suo
actu contra quem dividitur. Nec sibi repugnant, cum constituat unum per
se cum eo in quo, ut in quodam effectu communi utriusque est simul
utuumque. Illa autem potentia que est differentia entis non potest esse
simul cum actu condiviso sibi. Et de ista potentia loquitur
Philosophus, 8, 9, et 12 <em>Metaphysice</em>, dicens quod illud idem
quod est primo in potentia postea est in actu. Commentator etiam, super
12* <em>Metaphysice</em>, de ista potentia loquens, dicit quod
transumptio non largitur mere multitudinem sed perfectionem. Ista etiam
potentia differt in hoc a prima quoniam prima potentia non est semper
in eodem genere cum actu suo, sicut subiectum quod est in potentia
passiva respectu accidentis est alterius generis ab ipso. Ista autem
secunda potentia que est differentia entis est semper eiusdem generis
et etiam eiusdem speciei cum actu suo. Eadem enim albedo que prius fuit
in potentia postea est in actu.</p>

<p>

Tertia potentia est que nec est principium nec differentia entis,
sed est tantum modus compositionis, ut illa potentia de qua loquitur
Philosophus in primo <em>Periarmenias</em>, quando dicit quod possibile
est hominem currere et possibile est hominem non currere. Huiusmodi
enim potentia non est nisi modus quidam compositionis predicamenti cum
subiecto. Et ista potentia est potentia logica.</p>

<p>

Nunc autem inter huiusmodi dictas tres potentias est ordo, quoniam
potentia que est differentia entis supponit potentiam que est
principium entis, non e converso. Potentia enim que est principium
entis non presupponit potentiam que est differentia entis. Sed potentia
tertia, que videlicet est tantum modus compositionis, neutram potentiam
presupponit, videlicet nec illam que est principium nec etiam secundam
que est differentia entis, sed est potentia que sequitur quoscumque
terminos ex natura terminorum. Et ideo generatio naturalis et creatio
distinguntur per hoc quoniam generatio presupponit duplicem potentiam,
quia tam potentiam que est principium entis quam etiam illam que est
differentia. Presupponit enim generale esse in potentia, et ita
potentiam que est differentia entis et etiam potentiam subiectivam
termini generationis. Et ista est principium entis. Creatio autem
neutram presupponit. Nec enim presupponit illam que est principium
entis nec illam que est differentia entis, sed tantum presupponit
potentiam tertiam, videlicet illam que est modus compositionis, sicut
creatio celi presupponit ipsum celum esse creabile. Celum autem esse
creabile non est ipsum celum habere potentiam que est principium seu
differentia entis, sed tantum celum esse creabile est ipsum creari fore
possibile, que quidem possibilitas non est aliud quam modus sive
modificatio propositionis.</p>

<p>

Ex istis patet falsitas opinionis eorum qui ponunt quod si materia
poneretur sine forma, quod tunc non haberet aliquem actum, quoniam,
licet non haberet aliquem actum oppositum potentie que est principium
entis, haberet tamen actum oppositum potentie que opponitur impossibili
sive impossibilitati. Impossibile enim privat omnem actum, quo tamen
non esset privativa universaliter materia posita sine omni forma. Solum
enim esset privativa actu opposito potentie que est principium entis et
etiam potentie que est differentia. Non autem actu opposito
impossibilitati.</p>

<p>

Nunc ad propositum dico quod si loquamur de illa potentia que est
principium entis vel etiam de illa que est differentia entis, dico quod
utraque istarum est simplex et incomplexa, et utraque venit ex potentia
Dei activa -- non autem ex parte creature, quia utraque istarum
sequitur creationem. Loquendo autem de potentia tertia, que requiritur
et presupponitur in creatione, qua quidem creabile non fuit impossibile
sed possibile creari, dico quod ista venit tam ex parte terminorum quam
etiam aliquo modo ex causa extrinseca, videlicet ex parte Dei. Ubi
advertendum quod dupliciter potest intelligi aliquid esse causam
complexionis terminorum. Aliquid enim est causa complexionis aliquorum
terminorum per modum complexi, sicut complexio principiorum sive
premissarum est causa sive ratio complexionis conclusionum. Aliquid
etiam secundo est causa complexionis non isto modo, sed simpliciter et
modo incomplexo, sicut intellectus dicitur esse causa veritatis et
complexionis conclusionis quam infert effective ex premissis et ipsarum
etiam premissarum.</p>

<p>

Tunc ex hoc ad propositum dico quod istius possibilitatis, qua
quidem dicitur celum possibile esse, est causa, licet diversimode, tam
Deus quam etiam termini huius complexionis, puta celum ibi esse.
Termini enim sunt causa per modum complexionis istius possibilitatis
sive non repugnantie. Deus autem, qui est ens incomplexum, est causa
tam non repugnantie sive possibilitatis quam etiam ipsius complexionis
per modum incomplexi. Sunt tamen alique complexiones in Deo que sunt
cause aliarum per modum complexi, ut quia Deus agit ideo passum
patitur, sicut quia non agit ideo non patitur paciens, ita quod
complexio affirmativa est causa veritatis complexionis affirmative et
negativa negative. Sic ergo dico quod Deus est causa per modum
incomplexi terminorum et complexionis eorum et etiam cuiuscumque
possibilitatis et impossibilitatis ipsorum.</p>

<p>

Et ita dico quod possibilitas et impossibilitas accipiuntur tam ex
parte terminorum quam etiam ex parte Dei diversimode, ut dictum
est.</p>

<p>

Ex quo patet quod vera est illa opinio que dicebat quod possibilitas
et impossibitas rei sumuntur ex rationibus terminorum.</p>

<p>

Vera etiam est illa alia que dicebat quod ex parte Dei.</p>

<p>

Per hoc etiam patet ad omnes rationes factas in oppositum.</p>

<h3>Distinctiones 45-48</h3>

<p class="center">

[Quaestio prima]</p>

<p>

Circa distinctiones 45, 46, 47, et 48, quero primo utrum voluntas
Dei semper impleatur.</p>

<p>

Videtur quod sic, quia &ldquo;Omnia quecumque voluit, Dominus fecit,&rdquo;
etc.</p>

<p>

Contrarium habetur ubi dicitur, &ldquo;Quotiens volui congregare filios
tuos, quemadmodum gallina congregat pullos suos et noluisti.&rdquo;</p>

<p>

Ad istam question respondet Augustinus, et est in
<em>Enchiridion</em>, capitulo 61, et Anselmus in libro <em>Cur Deus
homo</em>, dicentes ambo quod semper voluntas Dei impletur. Licet enim
aliquando videatur impediri uno modo, impletur tamen alio modo.</p>

<p>

Ad cuius evidentiam distinguit Anselmus triplicem actum divine
voluntatis, quod est intelligendum non ex parte actus, cum sit unicus
in se, sed tantum ex parte obiecti. Sicut enim in nobis actus
voluntatis est triplex -- est enim quidam quo voluntas aliquid imperat
vel consulit, et iste est actus imperandi aliquid affirmative vel
negative vel annuendi; alius est actus renumerandi sive reddendi bonum
pro obediente et consilio assentiente, vel malum pro non obediente nec
consilio assentiente; tertius actus est actus permittendi fieri bonum
vel malum cum posset ne fieret prohiberi -- ita consimiliter ex parte
divine voluntatis correspondet predicto triplici actui: Unus actus qui
quidem, licet in se sit indistinctus et unicus, distinguitur tamen ex
parte obiecti isto triplici modo dicto, quoniam aliquid Deus precipit
affirmative ut fiat, sicut illud: &ldquo;Honora patrem tuum,&rdquo; etc., vel
negative ut non fiat, sicut illud: &ldquo;Non furaberis,&rdquo; etc. Omnia enim
precepta sunt affirmativa vel negativa; aliquid etiam consulit, ut
illud: &ldquo;Si vis perfectus esse, vade et vende,&rdquo; etc. Secundo habet alium
actum non per modum precepti nec per modum consilii, sed per modum
reddendi, sive actum qui est reddere bonum bonis et malum malis. Et
iste actus est actus iustitie.</p>

<p>

Tertius eius actus est actus permittendi, quo quidem permittit malum
fieri, quod tamen posset si vellet ne fieret impedire. Unde secundum
Augustinum hec est ratio quia plures sunt mali quam boni, quia quanto
plures sunt mali tanto magis Dei misericordia relucet in bonis qui
preservantur a malis. Plusquam enim primus homo, qui pro se et aliis
hominibus iustitiam acceperat, peccavit, omnes sumus facti una massa
peccati. Propter quod, ut ait Augustinus, non nullus liberaretur nec a
malo preservaretur nec posset conqueri. Quod autem nunc aliqui et pauci
liberentur, hoc est ex maxima et summa Dei misericordia.</p>

<p>

Tunc ad propositum, ad videndum quomodo voluntas Dei semper
impleratur, Anselmus ponit quoddam exemplum de terra. Dicit enim quod
consimiliter se habet creatura rationalis respectu Dei sive voluntatis
eius sicut se habet terra respectu celi, quoniam sicut terra, que est
in medio celi, continetur undique a qualibet parte celi, ita quod
quanto magis recedit ab una parte celi tanto magis appropinquat ad
aliam, nec potest ab una recedere quin ad aliam appropinquet, ita
consimiliter creatura rationalis concluditur undique voluntate et
omnipotentia Dei. Et ideo si vis fugere voluntatem Dei iubentem, statim
incideris in voluntatem eius punientem, transeundo per voluntatem eius
permittentem, et ita incideris in peius.</p>

<p>

Ex quo concludit Anselmus, sicut et potest concludi, quod voluntas
Dei semper impleretur, puta vel voluntas iubens vel puniens vel
permittens. Sicut enim in contradictione semper altera pars est vera,
non utraque, ita de divina voluntate semper vel impleretur ista vel
illa voluntas, videlicet iubens vel puniens, licet non omnes simul.
Unde ista sunt opera eius magna et exquisita in omnes voluntates eius
ut nullus possit transire nec subterfugere eius voluntatem. Et ideo
dicebat Psalmus, &ldquo;Si ascendeo in celum tu illic es; si descendeo in
infernum ades. Si sumpsero pinnas diluculo,&rdquo; etc.</p>

<p>

Tunc ergo sumendo dicta sanctorum ad istam questionem et reducendo
ea ad formam, quando queritur utrum voluntas Dei semper impleratur,
dico quod voluntarium est triplex, ut in precedentibus dictum fuit: Est
enim quoddam voluntarium permixtum cum involuntario, aliud permixtum
cum non voluntario, tertium simpliciter impermixtum.</p>

<p>

Secundum hoc dico quod, licet actus divine voluntatis sit secundum
se indistinctus et unicus, tamen ex parte obiecti distinguitur, quoniam
ad aliquid se habet per modum voluntarii permixti cum involuntario, ad
aliquid per modum voluntarii permixti cum non voluntario, et tertio ad
aliquid per modum voluntarii simpliciter et totaliter impermixti.</p>

<p>

Ex hoc respondeo ad questionem. Et dico quod voluntas sive velle Dei
permixtum cum involuntario non semper impletur, nec etiam velle
permixtum cum non voluntario, cuiusmodi est illud de quo dicitur,
&ldquo;Quotiens volui congregare filios tuos et noluisti.&rdquo; Voluntas autem Dei
sive velle simpliciter et totaliter impermixtum semper impletur, et de
ista loquitur Psalmus, &ldquo;Omnia quecumque voluit, Dominus fecit,&rdquo; et
Apostolus dicens, &ldquo;Voluntati eius quis resistet?&rdquo;</p>

<p>

Ad argumenta patet.</p>

<p class="center">

[Quaestio secunda]</p>

<p>

Secundo quero iuxta hoc utrum teneamur conformare voluntatem nostram
divine voluntati in quocumque volito vel nolito ab ipsa.</p>

<p>

Hic ad istam questionem respondetur communiter et bene, si bene
intelligatur, distinguendo de voluntate Dei. Dicitur enim quod duplex
est voluntas Dei, intelligendo semper ex parte obiecti: Quedam enim est
voluntas signi, alia vero est voluntas beneplaciti. Voluntas quidem
signi est illa que explicatur per signum, puta per consilium aliquod
vel preceptum, sive expresse et explicite sive implicite. Voluntas
autem beneplaciti est voluntas secreta, qua quidem Ipse vult aliquid,
quod tamen nobis non innotescit exterius per aliquod signum, videlicet
consilium vel preceptum.</p>

<p>

Tunc dicitur quod nos tenemur conformare nos sive voluntatem nostram
divine voluntati, loquendo de voluntate signi. Debemus enim facere et
tenemur ad illud quod precipit, esto etiam quod Ipse illud non velit
voluntate beneplaciti quod bene interdum contingit, videlicet quod Deus
aliquid precepit quod tamen fieri noluit; ut patet de Abraam cui
precepit ut immolaret filium suum, quod tamen non volebat voluntate
beneplaciti, sicut patuit postea per effectum. Et tamen hoc non
obstante, Abraam tenebatur obedire ex quo sibi precipiebatur.</p>

<p>

Sed contra istam distinctionem de voluntate signi et beneplaciti
arguo. Videtur enim quod contradictionem includat nisi sane
intelligatur. Et arguo sic: Omne signum non concordans signato est
falsum; sed si est aliquid volitum voluntate beneplaciti quod non sit
volitum voluntate signi, illud signum non concordat signato, immo
discordat ab eo; ergo huiusmodi voluntas signi est falsa.</p>

<p>

Et ideo dico aliter. Ad cuius evidentiam sciendum est quod in Deo,
ut sepe dictum est, est triplex voluntarium: Quoddam simpliciter et
totaliter impermixtum, ut illud quo Deus vult salvare bonos sive
electos. Aliud est permixtum cum non-voluntario, hoc est, cum negatione
alicuius gradus voluntarii. Et isto voluntario sic permixto Deus vult
generaliter et indifferenter omnes salvare. Omnibus enim vult
beatitudinem, non tamen perfecte seu intense, cum non removeat omne
impedimentum ad hoc in omnibus, quod tamen posset facere si vellet. Et
ideo ratione impedimenti quod non removet, cum tamen removere posset,
velle divinum quo eis vult beatitudinem non est efficax seu intensum,
immo remissum, et ideo cum non-voluntario mixtum.</p>

<p>

Tertium est voluntarium permixtum cum involuntario, cuiusmodi est
illud quo Deus vult dampnare malos seu reprobos. Et hoc involuntarium
superat voluntarium propter illorum malitiam, sicut cum aliquis propter
periculum tempestatis proicit merces in mari. Talis quidem vult
proicere et non vult. Unde habet simul actum volendi et nolendi
respectu diversorum. Vult enim proicere propter periculum iminens
tempestatis; non vult autem propter preciositatem mercium. Et tamen hoc
involuntarium cui voluntarium est admixtum superat voluntarium.</p>

<p>

Consimiliter dico de Deo quantum ad velle dampnare malos. Deus enim
ab eterno previdit eos sicut et alios ad sui similitudinem et imaginem
esse futuros. Et ideo ordinavit eos ad beatitudinem ut ad proprium
eorum finem, et voluit eis ipsam. Tamen quia previdit alios perseverare
debere in malitia, ideo ratione huius, eius velle fuit permixtum cum
involuntario, quia noluit eos salvare, sed dampnare, quod quidem
&lt;est&gt; involuntarium, superavit voluntarium ratione malitie
finalis ipsorum.</p>

<p>

Tunc ad propositum, respondeo. Ad questionem dico quod nos tenemur
conformare voluntatem nostram voluntati divine quantum ad illud quod
nobis est notum Deum velle, non autem quantum ad aliud. Et hinc est
quod, cum velle sive voluntarium totaliter impermixtum, quo Deus vult
electos salvare, sit nobis ignotum -- ignotum enim est nobis qui sunt
illi quos tali actu impermixto vult ad beatitudinem pervenire -- cum
etiam non solum istud voluntarium totaliter impermixtum, sed etiam
illud quod est permixtum cum involuntario, quo quidem reprobos vult
dampnare, sit consimiliter nobis ignotum, per consequens dico quod non
tenemur conformare sive conformiter velle voluntati divine nec quantum
ad velle sive voluntarium simpliciter impermixtum nec etiam quantum ad
permixtum cum involuntario. Nullus enim tenetur ad impossibile; velle
autem conformiter aliqui quantum ad illud quod mihi non est notum ipsum
velle est impossibile. Nunc autem in vita ista non est nobis certum
quid est a Deo volitum isto duplici voluntario.</p>

<p>

Exemplum: Deus voluit filium suum mori, licet non per Iudeos. Esto
etiam quod Deus voluisset Iudeos Christum occidere, ipsi tamen non
tenebantur eum occidere, immo peccassent occidendo eum cum eos hoc Deum
velle lateret.</p>

<p>

Et ideo per oppositum, quia velle sive voluntarium quo Deus vult
medio modo illud, videlicet quod nec est totaliter impermixtum nec
etiam permixtum cum involuntario, sed tantum cum non-voluntario, quo
quidem vult omnibus beatitudinem, est nobis ex scriptura certum, ideo
quantum ad hoc tenemur conformare voluntatem nostram voluntati divine
et conformiter velle ei nulli malum volendo, sed cuilibet eternam
beatitudinem ut communem finem omnium appetendo, ad quem Ipse nos
producat, qui est benedictus in secula secolorum. Amen. Amen. Amen.</p>

<p>

Explicit lectura fratris Francisci de Marchia super primum, secundum
reportationem factam sub eo tempore quo legit Sententias Parisius, anno
Domini MCCCXX.</p>

<p>

 <a href="index-2.html#return-1">Return to Francis of Marchia</a></p>

</div><!-- #aueditable --><!--DO NOT MODIFY THIS LINE AND BELOW-->

<!-- END ARTICLE HTML -->

</div> <!-- End article-content -->

  <div id="article-copyright">
    <p>
 <a href="../../info.html#c">Copyright &copy; 2015</a> by

<br />
Christopher Schabel

    </p>
  </div>

</div> <!-- End article -->

<!-- NOTE: article banner is outside of the id="article" div. -->
<div id="article-banner" class="scroll-block">
  <div id="article-banner-content">
    <a href="../../fundraising/index.html">
    Open access to the SEP is made possible by a world-wide funding initiative.<br />
    The Encyclopedia Now Needs Your Support<br />
    Please Read How You Can Help Keep the Encyclopedia Free</a>
  </div>
</div> <!-- End article-banner -->

    </div> <!-- End content -->

    <div id="footer">

      <div id="footer-menu">
        <div class="menu-block">
          <h4><i class="icon-book"></i> Browse</h4>
          <ul role="menu">
            <li><a href="../../contents.html">Table of Contents</a></li>
            <li><a href="../../new.html">What's New</a></li>
            <li><a href="https://plato.stanford.edu/cgi-bin/encyclopedia/random">Random Entry</a></li>
            <li><a href="../../published.html">Chronological</a></li>
            <li><a href="../../archives/index.html">Archives</a></li>
          </ul>
        </div>
        <div class="menu-block">
          <h4><i class="icon-info-sign"></i> About</h4>
          <ul role="menu">
            <li><a href="../../info.html">Editorial Information</a></li>
            <li><a href="../../about.html">About the SEP</a></li>
            <li><a href="../../board.html">Editorial Board</a></li>
            <li><a href="../../cite.html">How to Cite the SEP</a></li>
            <li><a href="../../special-characters.html">Special Characters</a></li>
            <li><a href="../../tools/index.html">Advanced Tools</a></li>
            <li><a href="../../contact.html">Contact</a></li>
          </ul>
        </div>
        <div class="menu-block">
          <h4><i class="icon-leaf"></i> Support SEP</h4>
          <ul role="menu">
            <li><a href="../../support/index.html">Support the SEP</a></li>
            <li><a href="../../support/friends.html">PDFs for SEP Friends</a></li>
            <li><a href="../../support/donate.html">Make a Donation</a></li>
            <li><a href="../../support/sepia.html">SEPIA for Libraries</a></li>
          </ul>
        </div>
      </div> <!-- End footer menu -->

      <div id="mirrors">
        <div id="mirror-info">
          <h4><i class="icon-globe"></i> Mirror Sites</h4>
          <p>View this site from another server:</p>
        </div>
        <div class="btn-group open">
          <a class="btn dropdown-toggle" data-toggle="dropdown" href="https://plato.stanford.edu/">
            <span class="flag flag-usa"></span> USA (Main Site) <span class="caret"></span>
            <span class="mirror-source">Philosophy, Stanford University</span>
          </a>
          <ul class="dropdown-menu">
            <li><a href="../../mirrors.html">Info about mirror sites</a></li>
          </ul>
        </div>
      </div> <!-- End mirrors -->
      
      <div id="site-credits">
        <p>The Stanford Encyclopedia of Philosophy is <a href="../../info.html#c">copyright &copy; 2021</a> by <a href="http://mally.stanford.edu/">The Metaphysics Research Lab</a>, Department of Philosophy, Stanford University</p>
        <p>Library of Congress Catalog Data: ISSN 1095-5054</p>
      </div> <!-- End site credits -->

    </div> <!-- End footer -->

  </div> <!-- End container -->

   <!-- NOTE: Script required for drop-down button to work (mirrors). -->
  <script>
    $('.dropdown-toggle').dropdown();
  </script>

</body>

<!-- Mirrored from seop.illc.uva.nl/entries/francis-marchia/primum.html by HTTrack Website Copier/3.x [XR&CO'2014], Wed, 22 Jun 2022 20:12:03 GMT -->
</html>
